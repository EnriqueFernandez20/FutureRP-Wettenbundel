# Vreemdelingenbesluit 2000

## Hoofdstuk 4 Grensbewaking, toezicht en uitvoering

### Artikel 4.1 Vb 2000 [Buitengrens]

1. Grensbewaking als bedoeld in [artikel 46](./vreemdelingenwet.md#artikel-46-vw-2000-naleving-en-uitvoering-schengengrenscontrole) van de Wet wordt uitgeoefend met het oog op het Nederland in- en uitreizen van personen via een buitengrens.
2. Onder uitreizen wordt begrepen het zich aan boord begeven of bevinden van een schip of luchtvaartuig, dat voor de uitreis uit Nederland bestemd is.

### Artikel 4.2 Vb 2000 [Grensdoorlaatposten]

1. In het belang van de grensbewaking worden aan de buitengrenzen grensdoorlaatposten ingesteld.
2. Bij ministeriële regeling worden de plaatsen aangewezen waar grensdoorlaatposten, al dan niet tijdelijk, zijn gevestigd.
3. Bij ministeriële regeling worden de tijden vastgesteld gedurende welke de grensdoorlaatposten zijn opengesteld.

### Artikel 4.5 Vb 2000 [Verplcihtingen vreemdeling]

1. De vreemdeling die Nederland inreist, is verplicht desgevorderd aan een ambtenaar, belast met de grensbewaking:
    1. het in zijn bezit zijnde document voor grensoverschrijding, de benodigde machtiging tot voorlopig verblijf dan wel het benodigde reisvisum of doorreisvisum te tonen en te overhandigen;
    2. inlichtingen te verstrekken over het doel en de duur van zijn voorgenomen verblijf in Nederland;
    3. aan te tonen over welke middelen hij met het oog op de toegang tot Nederland beschikt of kan beschikken.
2. Het eerste lid, onder a, is van overeenkomstige toepassing op de vreemdeling die Nederland uitreist via een buitengrens.

### Artikel 4.6 Vb 2000 [Aanwijzingen grensbewakers]

Een ieder die zich op of nabij een plaats bevindt waar een grensdoorlaatpost is gevestigd, houdt zich aan de aldaar door de ambtenaren, belast met de grensbewaking, in het kader van de uitoefening van hun taak gegeven aanwijzingen.

### Artikel 4.7 Vb 2000 [Overhandigen identiteitspapieren]

De Nederlander die Nederland in- of uitreist, toont en overhandigt, desgevorderd, aan een ambtenaar, belast met de grensbewaking, het in zijn bezit zijnde reis- of identiteitspapier of maakt zo nodig op andere wijze zijn Nederlanderschap aannemelijk.

### Artikel 4.9 Vb 2000 [Verplichtingen gezagvoerder schip]

1. De gezagvoerder van een schip verleent, desgevorderd, de medewerking aan een ambtenaar, belast met de grensbewaking, welke nodig is om deze ambtenaar in staat te stellen de door hem op grond van de Schengengrenscode uit te oefenen grenscontrole uit te voeren. Deze medewerking bestaat uit:
    1. het op een daartoe gegeven teken zodanig vaart verminderen en het zodanig op- of bijdraaien van zijn schip, dat een dienstvaartuig behoorlijk langszij kan komen;
    2. het toelaten van ambtenaren, belast met de grensbewaking, aan boord van zijn schip;
    3. het op vordering van een ambtenaar, belast met de grensbewaking, tot stilstand brengen of aanleggen van zijn schip.

### Artikel 4.17a Vb 2000 [Locatie bevoegdheid]

1. De bevoegdheid, bedoeld in [artikel 50, eerste lid](./vreemdelingenwet.md#artikel-50-vw-2000-staande-houden), van de Wet, om ter bestrijding van illegaal verblijf na grensoverschrijding personen staande te houden ter vaststelling van hun identiteit, nationaliteit en verblijfsrechtelijke positie, wordt uitsluitend uitgeoefend in het kader van toezicht op vreemdelingen:
    1. op luchthavens bij de aankomst van vluchten vanuit het Schengengebied;
    2. in treinen gedurende ten hoogste dertig minuten na het passeren van de gemeenschappelijke landgrens met het noorden of zuiden of, als binnen deze periode het tweede station na het passeren van de grens nog niet is bereikt, tot uiterlijk het tweede station na het passeren van de grens;
    3. op wegen en vaarwegen in een gebied tot één kilometer vanaf de gemeenschappelijke landgrens met het noorden of zuiden.
2. Het toezicht, bedoeld in het eerste lid, wordt uitgevoerd op basis van informatie of ervaringsgegevens over illegaal verblijf na grensoverschrijding. Het toezicht kan daarnaast in beperkte mate worden uitgevoerd met het oog op het verkrijgen van informatie over dergelijk illegaal verblijf.

### Artikel 4.18 Vb 2000 [Bijstand door raadsman]

1. Aan de vreemdeling die met toepassing van [artikel 50, tweede of derde lid](./vreemdelingenwet.md#artikel-50-vw-2000-staande-houden), of artikel 50a, eerste lid, van de Wet is overgebracht naar een plaats, bestemd voor verhoor, wordt tijdig mededeling gedaan van de hem toekomende bevoegdheid zich bij het verhoor te doen bijstaan door een raadsman.
2. De in het eerste lid bedoelde vreemdeling wordt niet verder beperkt in de uitoefening van grondrechten, dan wordt gevorderd door het doel van de maatregel en de handhaving van de orde en de veiligheid op de plaats van tenuitvoerlegging.
